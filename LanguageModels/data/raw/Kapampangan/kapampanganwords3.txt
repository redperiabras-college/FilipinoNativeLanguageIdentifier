

Dakal karing kekatamung kayanib ning Kapampangan-List atin lang kagiwan mamoesiya. Den namang aliwa agyang ela mamoesia mahilig nomang mamasang poesiyang Kapampangan. Nung atin kayung sinulat a poesia o ating poesiyang Kapampangan a buri yung ipalimbag ipadala yula kanaku

Kalamnan



REYNA NING LABUAD KAPAMPANGAN 
  


Bante ning Kapampangan  
Balang atiu Balen keyang tutukian  
Kagising mo abak katudtud mu bengi  
Atiu ka king keyang kadungan.
Magbanda paroba paralaya man  
Nukarin mang dane albugan aslagan  
Lalawe ya keka yangya ing aske na  
Kule na ing magaliwa patse milapit ka.
Dadayuan da ing keyang leguan Reyna ning Kapampangan  
Ya namang payabut nung maldo o muran  
Panulung tanaman mangatibe dutung  
Dalise danum keya atiyu ngan.
Parangalan ding uatas, gugulis, magdalit  
Laman ding diwa ra ring anak at matua  
Dapot ngeni ninanan danaka O Bondok Alaya  
Binie nang lelangan ning Kataskatasan?
  BANTE 
nang: Diosdado Macapagal 
(meyakwa king "Ing Susi" (Banua IV Bilang 1, Oktubre 1995 
me-imprenta la king orihinal dang pangasulat)

 
1.  
 
 

Ngening salunan ca at babanten daca  
Anti mo ing ayup lele ning sale na,  
Mitmu ya ing pusu qng lugud cu queca,  
Mengari qng sapa neng mibulusan ya. 2.  
 
 

Buri cu acu nang mipuc keng bili mu,  
Ica ing masican, ing salunan acu;  
Uling nung mayap ca, bistat masaquit cu  
Ing quecang sicanan anti na mong cacu.
3.  
 
 

Nung maligaya ca bistat'tin cung lugma,  
Maligaya nacu qng cacung paliasa;  
Ing quecang panamdam aldo yang mausta,  
Ing cacu bulan yang manandam mung sala. 4.  
 
 

Dapot, ay! ing tutu acu ing masican,  
Icang macalugmuc qng pangasalunan;  
Nanung ulaga na ning sican cu catauan  
Nung ing cabangal na atiu qng queinan?
5.  
 
 

Nanu ing samiu na ning bie queting yatu  
Nung manamdaman ya ing pacamalan mu?  
Nanan cu ing tula at ligayang tau  
Nung icatang adua eta apisulu?  6.  
 
 

Irug, magsandal ca quening cacung salu  
Ban mirinan paldan ing damdam mung bigu.  
At ba'meng damdaman ining cacung pusu,  
Ala yang patugut ausa'naca laguiu.
7.  
 
 

Dale, matudtud ca, 'tina ca mayantuc,  
Macabante cu rin queng lele mung buntuc,  
Acu na ing balang maspas caring yamuc,  
At ing orasan cu, tulauc ding manuc.  8.  
 
 

Potang matudtud ca paninapan mucu  
At ing meguing bie tang sintang sidsad yumu,  
Mecad ibat na qng linto ya ing yatu  
Qng quecatang sinta alang miguit yubu.
9.  
 
 

E mu pagmalumben ing misalunan ca  
At e pamilugan anti mo ing sadia,  
Eca minaliua caring cacung mata,  
Ica murin itang mutiang macayama. 10.  
 
 

At ing camatayan lalung e isipan,  
Culang ya upaya qng ba'nacang cuanan,  
Uling ing pusu cu ampon capalsintan  
E mu acuang mate qng capilan pa man.
PABANUA 
nang: Diosdado Macapagal


1.  
 
 

Pabanua na ngening panaun miralan  
Ibat qng malungcut quecang camatayan  
Dapot qng isip cung e dit'mengalinguan  
Balamu napun pa carin mucu licuan.  2.  
 
 

Nung ati'cu caring lugal a pintan ta  
Lalung mibabalic ing quecatang sinta;  
Maglua cung uculan canitang minuna  
Miabe catang adua busal ning ligaya.
3.  
 
 

Nung misan yapa que ing matuang bale yu  
Nung nuta pigmulan ing sintang mayumu,  
Qng bale at mula balang suluc, sepu,  
Pagdulapa'naca nining caladua cu. 4.  
 
 

Quetang lumang bale caracal a gloria  
Quecatang pisulu caring aldo reta.  
Metung mu mang saglit, magbalic ya sana  
Matula queng libian qng cacung inaua!
5.  
 
 

Baquet caya, bandi, agad cang miglacbe  
At licuan mu cacu ing calmang malumbe?  
E mu wari balung cabangal daca bie  
At nung ala naca anti nacung mete?  6.  
 
 

Mecad inia ing Dios agad quingua naca  
Qng catandanan cu ban e na ca tumua,  
At ing larauan mu qng cacung caladua 
Qng capilan pa man malagu't anac ya.
7.  
 
 

Ica man qng bista't qng quetuan cu miras  
Ayus cung menuban e mu na amalas.  
At ing panasque cu queca licuan bacas  
Asque cayanacan anggang tauling oras. 8.  
 
 

At qng uli niti ing sinta tang simpan  
Angga man qng uacas sintang cayanacan.  
Saguiuang misinup caring catandanan  
Canita saguiua qng capilan pa man.
9.  
 
 

Nanu pata, bandi, qng camatayan mu  
Simbut tang panaun at catbud ning yatu,  
Ing quecatang sintang uagas at mayubu  
Ban e na mate pa't e na mica sepu.  10.  
 
 

Yutus ning ugaling licuan ding macatua  
Magsulud cung paldas lub na ning pabanua,  
Dapot ing pusu cu papaldasa'naca  
Anggang miuman catang miquit carin banua.
ING NAPUN AT NGENI 
nang: Rafael Maniago

1.
 
 

Ngakung magsalita ngeni yakung dili bulung-bulung 
Makalaut king bansa ku karing puti makasamut 
kakalilwa ing kule ki ing balat ku medyu duluk 
Peblasang meragul ku king marangle ketang laut. 2.
 
 

Eku namang pikarine nune pagmaragul ku pa 
Itang bie kung milabasan ketang napun nakadwa na 
Babaslen ki ring pilapil king minangun ampong sapa 
Tanien abak manugak ku gatpanapun manalangka.
3.
 
 

Neng datang na ing sisilim ketang gulut magdapug ko 
Ban ring yamuk lumaut la bubulabug nong mamako 
Magumpisa nong gumaga detang tugak ketang ango 
Detang bibi ketang sapa karin noman magtampiso. 4.
 
 

Damdaman kuno kanita ding kuliglig karing sanga 
Ding sibaung ampong durun magtumayla rang plegarya 
Musika la king balugbug balamu duruyan daku pa 
Ketang lalam ning kaliptus keta lele na ning mangga.
5.
 
 

Dapot ngening mimasmas ku kening bie ku Amerika 
Maliswas kung malinganga mamirapal ketang obra 
Makitagalan king free-way detang saken kukurug la 
Eku malyaring mitalwi ing sweldu magkulang ya.  6.
 
 

Neng datang na ing mapupus kakarug ne ing salu ku 
Tuki-tuki no retang bills tane no misasaglulu 
Ing prisyun ku mitatas na uling kanu itang pengan ku 
Amburger ampo pang hot hog a i-order ku pang to go.
7.
 
 

Pero neng miras na ing week-end makapaglibang naku man 
Mulayi nake Las Vegas ban ing pressure makalingwan 
Detang ipis, slots machine, dice, piyalben at black jack 
Dakal at miyayaliwa pa, iang buri mu atiyu ngan.  8 
. 
 

Banaku mang makatagal ketang gastus a aldo-aldo 
Mag-pane ku king over-time mag-double-job ku pa kuno 
Pero neng sake nakuman ketang kotsi kung brand-new 
Mipasno kung papulaying makiramdam ketang radyo.
9.
 
 

Yaku naman malyari ku agyang nukarin muku dala 
Uling ing karanasan ku king maskup at manawa 
Bastat panibala ku ngan King Dios ing egana-gana 
Uling nung aliwa mu ya ala ta muring agawa. 
Ampang nang Manolo Gatbonton. Mapilan a macuyad a poesia ng Apung Dadong a melimbag quetang librung "Literature of the Pampangos" by Rosalina Icban Castro.
 SAPA 
nang: Diosdado Macapagal
 
1.  
 
 

Dacal tang mandilu qng metung a Sapa  
Lalaqui't babai anting inambula,  
Ing malino danum a sadiang payapa  
Ngeni belisa na ning magalo tula.
2.  
 
 

Qng mainge ligaya mengari tang sugu  
Ating manumalid ati'nang manggugu,  
Ating mipaniabug, ating milululu,  
Macania'na saya ing dilung pangulu.
3.  
 
 

Lele na ning pampang magaral cang cawe  
Ikit dacang limbug sinungab malale,  
Sinungab cu naman mecad emu male--  
Bat iniang lunto ca emu cu alawe?
GRIPU 
nang: Diosdado Macapagal


1.  
 
 

Acu sasaclu cu, mamipi ca pala  
Qng metung a Gripu iniang miquit cata,  
Cabang sasalud co ding lata cung dala  
Ing pangatimpu mu ecu patdan mata.
2.  
 
 

Macalugue ca buac antimong panaru  
Qng basa mung lupa quelagu mung lalu,  
Metung yamung ulas ing tacap mung baru  
Ibat lalam tacde angga babo salu.
3.  
 
 

Iniang maliquid cu canacung amatan  
Ing cadua cung lata kinatmu nia naman,  
Nung ecu marine ing cacung depatan  
Tigtug cung inugse ing carelang laman.
GARETA 
nang: Diosdado Macapagal


1.  
 
 

Tinuqui ca cacu sinuba qng gutad  
Metung yang Gareta quecata minatad;  
Quesayan tang are quena ra libutad  
At itang garalgal e na ta mapatad.
2.  
 
 

Cabang lalacad ya ing mainge gareta  
Magcanta naca man cacu mu babanda,  
Begayan cung gale anti mong poeta  
At ding batuin babo paquiramdam da.
3.  
 
 

Tinucnang cata...ing bulan a malicut  
Bigla yang qng biga lihim sinalicut,  
Belicda'na cata ning taung paculiut  
Mipacarine yang meliquid sapuliut.
ANGIN 
nang: Diosdado Macapagal


1.  
 
 

Nanu ya ing angin? Ya ing pangisnawa  
Ning meto quetawan titiup e painawa,  
Ala yang patugut munta queni't queta 
Daig ne pa caliap ing diwang poeta. 
Nung misan ing angin maganacang tune  
Ban tiplad ing pali mepe yang manene,  
At nung minsan buangis macajalejale  
Baguiu yang maniagsang tanaman at bale.

Malicut a angin 'tin yang caugalian  
Qng siduan dalaga busal ning capalian  
Lungub ya't e labul quetang lisangan  
Piblas ning malagu ipandayu na ngan...
Ampang nang Abel V. Dizon:
ING PRUSISYUN 
nang: 
Mamirapal kung milayi at karin king dalan tinagun  
Dening mata ku mangaslac la't pilit lang manintun  
Ala lu pa dening banda oba't kalambat da naman  
Kabang ing tigtigan da maluat ku nang daramdaman 

Penandit mu't king kantu ining pulis linto ya  
Makasake yang motorsiklu't ini ing sasabian na  
Datang na pu kanyan at mipasno nakong manenaya  
Maglele tamu pung ditak at dinan dalan ing parada;
3. 
 
 

Mapilan mung minutu't matula nakung manalbe  
Makakalawat ku't makasampa keng pader mangulabe  
Deng mata ku magpiesta la karening magprusisyun  
Dalagang paka-bestida't mangakiput a pantalun;  4. 
 
 

Mangatua't kayanakan, mangalagu't mangatsura  
Deng atin ampon ala't deng kalulu't mangakualta  
Magdala langan kandila't mangading orasyun  
Kang Apung Mamakalulu manyawad lang bendisyun;
5. 
 
 

Melibang ku't milabas ing oras a eku amalayan  
Mengulimlim ya ing banua't balamu bisang muran  
Makatiman ku pang manasdap inyang biglang kinislap  
Menuldul a masikan katuki na ning kildap; 6. 
 
 

Mebigla ya ing pusu ku't pati kaladua misdan  
At dening gamat ku atabili da ing pangatalan  
King pader a matas karin ku sukat menabu  
Ing kanakung pantalun misabit ya keng paku; 
7. 
 
 

Digpa kung makasalampak arap dareng dalaga  
Karsusilyu ya rugu ing gayak at iti pirat ya pa  
Mengurus la't ginulisak deng aliwa mebungsul la  
Menakit lang ubingan ating adwang bola;   8. 
 
 

Megulu ing prusisyun at mituknang ing parada  
Ubingan, ating ubingan kulyo dareng dalaga  
Dinatang la deng pulis baril makabagut la  
Panintunan de ing ubingan a kakatakutan da; 
9. 
 
 

Megulu ku naman isip at eku balu ing daptan  
Sasapwan kong pilit dening bola ning ubingan  
Inyang ikit ko deng baril mamirapal kung minuli  
Tikpan ke't selikut ining ubingan kung bandi. 
ING KAPRE 
nang: Abel V. Dizon 
(written July 1997)
 
1.  
 
 

Misan a Sabadu bigla kung a-isip  
Munta king publasyun at sumagap tsismis  
Miniblas ku’t migayak tinipa king sulip  
Tsinelas Bitswok ing silpak kareng bitis. 2.  
 
 

Matas ne’ng aldo inyang mako’ng lumakad  
Traisikel o kalesa alang lalabas  
Mapali ing panaun at alang ulap  
Pilan pa’ng takbang tutulu naku pawas.
3.  
 
 

“Nuka ume?” kutang ning siping ming bale  
“’La kang pakialam! Ing diyablus a ine”  
“Mangutang kumu’t nanung maruak kanini?”  
“Kunwari ka pa ken bisa kamung tuki.” 4.  
 
 

Pakibaran kesa oneng likwan kune  
Bubulung ya’t sasabi lalam dang bale 
Eku bisang mimua oneng mikamas ku  
Keng kamua ku ing pawas layun tinulu.
5.  
 
 

Alas Dos kinsi inyang ikua kung miras  
Daig ke ing pulut king lekat ning pawas  
Begut ke’ng panyu’t manamulis ku sana  
Inyang ating maus keng lagyu ku’t ngana:  6.  
 
 

“Adring, Adring, keni’t magumpisa nala”  
“Ika na’ng panenayan mi’t minum tana”  
“Alang kulang kanini’t kumpletu ing tropa”  
“Buklat ne ing boti’t basu ‘tage naya”.
7.  
 
 

“Pa’ning alte” kunwari ku pang sinabi  
“Masyadung maranun ing inumang ini”  
Bagkus tutu malangi ku asang-asang  
Agisan ke’ng boti keng kanakung datang. 8.  
 
 

Alang upaya’t ing tage megumpisa  
Eku mikurap biklat de ing pangadua  
Malagua’t deng kuwatru-kantus mitambak la  
Pisali mi la’t keng abli minum kepa.
9.  
 
 

Mebengi na’t malak-malak naku mata  
Ating makapase keng lande’t lamesa  
Kabud nganang Apung Barang, “Pa’ning mayap”  
“Muli na kayu’t manyara ku’t mangabat”. 10. 
 
 

Ginising kongan at minuli na kami  
Papaid kung miglakad king baryu pauli  
Nanu kaya ing sabian karas kekami  
Ban e makamuanan at mapa’ning alti.
11. 
 
 

Madalumdum keng dalan at alang sulu  
Ating pang magbitaul a aduang asu  
Nung mataloti ka misubi kang tutu  
Ba’kung ali mitakutan migpasiuk ku. 12. 
 
 

Iniang malapit naku keng baleng ulian  
Atin kung ikit tutung makapangablan  
Keng siping ning akasiyang patikulodyu  
Makatalungku ya ing Kapring makatabaku.
13 
.  
 

Eku balu nung nanu ing panamdaman  
Bisa kung mi’t magbawas bagkus ali man  
Ing kilabut keng mabilug kung katawan  
Asna karagul anti kumong buksukan.  14. 
 
 

Mainip kung manenaya’t e ya mamako  
Gisan dakung amuk at mabsi nong meko  
Siknangan ku ing lub ku’t layun tinikdo  
Keng pangasalmak ku kareng madre kako.
15. 
 
 

Menakit kung kuayan at ini dimput ke  
Lepitan ke’t ginulung paka-kalale  
Kabang lalapit ku sisingo ing bantut  
‘Nayda nang kapri ‘nine’t sobra yang buluk .  16. 
 
 

Ikua keng abigla’t tambing keng pemalu  
Mipakirut ya’t mebaldug ya tabaku  
Mangabitawak ya ing palu kung kuayan  
Balang misakat ya keng kayang katawan.
17. 
 
 

Kabud mesala’t ating linto paritan  
“Guinu ko, Adring! Nanung kekang depatan?”  
Kalawe ku kening kapring pemalu ku  
Indu kung Maria y Kariung Karpinteru. 18. 
 
 

Tinikdo yang tatalnan ne’ng karsusilyu  
“Taknayda mo, Adring, nanung a-isip mu?”  
“Magbawas ku mu’t bigla mu kung pemalu”  
“Migkamali ka’t dapat pete mu naku”.
19. 
 
 

Daig kepa ing Pambusko keng kakung bilis  
Tatagalan nakung Kariung ating kumpit  
Mengapatad ku bitas aduang tsinelas  
Keng takut ketang kumpit nang wawasiwas.  20. 
 
 

Manibat kanita ali naku minum  
Enaku murin tatakut keng dalumdum  
Petawaran nakung Kariung Karpinteru  
Kariung Kapri ing pemalagyu dang bayu. 
ING BALBAS NING KAMBING 
nang: Abel V. Dizon 
(written September 21, 19/97)

1.  
 
 

Atin kung kaluguran at ini ing milyari kaya  
Ampang kengan kekayu ining malati nang istorya  
Pablasang makarine ing mengapalyari kang koya  
Ekune sabyan lagyu't pota ating makakilala. 2.  
 
 

Ala keng pera kanita't ditak-ditakan miya ing gin  
Bawing kropek ilang titiltil ming aslam ampong asin  
Tabalu nang milyari't ing pangatabas ing apisabi  
Kurap-kurap la deng mata na't inistorya na ini:
3.  
 
 

"Inyang bigla kung meging baintau atatandanan kupa  
Kabagsikan dareng Mangkis ampo deng Bitels kanita  
Dekolores ing usu't pagkaguluan dareng mangatua  
Moda ing miniskert ampo ing bonel a kamiseta".  4.  
 
 

"Milabas pamu ing salubung at ing kapali-palyan  
Pangaragsa na ning Ruby Tawer yapang pisasabyan  
Bayu lapang linto retang ausan dang saken Sakbayan  
Magtakap lapang arung deng daralan king Meykawayan".
5.  
 
 

"Asna ku kapakyapus keng pamanggawan dareng baintau  
Makatuki ku nukarin laman munta keti baryu  
Potang palto do't pibural-bural deng karelang salu  
Mangayabit ku amad a bubural kening kanaku".  6.  
 
 

"Dimla ing panaun kayabe na ning panyatang ning kauran  
Mapilan a baintau apisabi dang patabas nongan  
Agyang ekupa makapanaun buri kulang apusan  
Sinulat keng lagyu ku't inabe ketang listahan". 
7.  
 
 

"Datang ing aldo't ginising dakaming asna karanun  
Matudtud ku pa't maninap migbabad nake king tabun  
Inyang malapit nakeng mamangkad king dimla ning danum  
Inaus dana kami't sinaka kamingang gagalunggung". 8.  
 
 

"Miras kami ketang bale na ning manabas kekami  
Mibagutan kami't bigung kalma yaku rugung tauli  
Tunggal-tunggal kaming mayayaus lagyu ketang manuli  
Inyang kayi yaku nang manenaya't magdili-dili". 
9.  
 
 

"Asna ku tikas talakad inyang manik ku king barkun  
Manenaya ya karin ining Apung Imung a kapun  
Ngana kanaku lukluk ka keni't ken kamu magdatun  
Eka mamako't mibalik ku't mamusit kumung sipun".  10.  
 
 

"Linukluk kung makasalampak keng kapirasung dutung  
Siping keng silyong ating tulud biyabas ampong bulung  
Pauli na ning angin anya merimla ku't ginalunggung  
Kakapak ku baba 'niang mibalik ya ing matuang kapun".
11.  
 
 

"Migtalungku ya kening arap ku't asne kabaung mama  
Malare ya ipan ampong malutu ing kayang dura  
Dininan nakung tulud biyabas at langutan mu ngana  
Emu akmulan at sabyan ku nung kapilan mu apsa". 12.  
 
 

"Libutad keng mayap keng batakan ing kanakung bandi  
Inabit na't layun nang sinipit itang lambi-lambi  
Kitnangan naku nung nanung tabas ing kanakung buri  
Ating tabas Aleman, Kastila o tabas malibi".
13.  
 
 

"Kabang lalangut ku't sapak asbuk keng tulud biyabas  
Ikua kung apabalu kaya itang buri kung tabas  
Mitakutan ku't tinulu ing maralikat a pawas  
Inyang ikit ke itang kumpit nang magsilbing panabas". 14.  
 
 

"Keng kakung takut at nerbiyus mipalisya ku buldit  
Kasabe inyang pikpuk ne itang tatalnan nang kumpit  
Mebigla ku't mipakirut at mata ku mipapikit  
Pikpuk neng pasibayu't penamdaman kuna ing sakit".
15.  
 
 

"O, duran me, duran me" anang Apung Imung kanaku  
King pangabigla ku ing tulud biyabas ayakmul ku  
Dura naku pin dura oneng alang lulual a wawa  
Kabang maglipasag ku't kareng mata tutulu ing lua". 16.  
 
 

"Ikua nang mengamatis at melanggas tulud biyabas  
Kaibat naning atlung duminggu lubus nayang kinayap  
Uli nang linisya ku anya matsura ya pangatabas  
Linto ya pin balamu kambing a ating telabalbas".
17.  
 
 

"Manibat kanita anggang ngeni king kekaming baryu  
Balbas kambing ing pemalayo da't pamuysit kanaku  
Anya ngeni ala kupang asawa't matua kung baintau  
Pauli na ning mengapalyari inyang kayanakan ku".  18.  
 
 

Yapin ini ing istorya ning kanakung kaluguran  
Sana atin kayung apulut a dapat yung tandanan  
Nung atin kayung buring apusan at layun yung gawan  
Ekayu sana maglisyang buldit at mitatakutan.
Ampang nang Elvie Bangit:
DALIT NING KAPAMPANGAN 
nang: Querubin Fernandez 
(meyakwa ya king librung poesyang "Bulung Dutung" (Piling Poesya) published by 
Mepa Press, Angeles City, 1982. I Querubin Fernandez meging editor-in-chief ne ning the 
Pioneer, minyambut ya na mang Mumunang Galal king Salitang Makuyad king 
Don Gonzalo Puyat Memorial Awards for Pampanga Literature inyang 1980.)

1.  
 
 

Mekeni, masdan te aldo king Alaya,  
Karing keyang yata metung ka, Pampanga!  
Wagang pigwalu mu ing kasarilya'na  
Bangsang Pilipinas inya milaya ya.  2.  
 
 

Ding beit mung supling pantas la't magiting,  
karing mapanang bage mumuna la galing  
Inya kasebyan la maging nu man karin. 
3.  
 
 

Ding kekang balayang adwampulu't isa  
At metung a lunsud pugad no ning tula;  
Ing kekang amanung malambis a s'wala  
Iyas neng sagisag ning lahing makudta.  4.  
 
 

Ding tune mung anak nu la man magdatun  
Ika, Kapampangan, ing laman dang ukul;  
Ding kekang memalen ngeni at ding napun  
Tau lang maka-Diyos at misasanmetung.
5.  
 
 

Ding kadalagnan mu at kabaintawanan  
Masuyu la't tapat king pamisumpanan;  
Babai't lalaki, matwa't kayanakan,  
King nanu mang mayap e la papaylakwan.  6.  
 
 

O atin pa kayang makaigit keka  
Nung tula at lugud ing pagdulapan da?  
Ing mabanglung amyam ning kekang inawa  
Ya ing pangisnawan ding kekeng kaladwa.
7.  
 
 

King kasaplala mu, Indung Kapampangan,  
Tula ming isuyu ing sablang kagiwan;  
King tulid mung banwa, ing mabye manyaman,  
Ligaya ing mate king kekang kandungan...! 

 
Ampang nang Geoff de Guzman:

 
  
  

ING MANUK KUNG TALISAIN 
nang:  Geoff de Guzman 
(submitted September 4, 2000)

   Caco eyu panintunan detang micacsing a verso uling ing talasuyu yu aliwa ya i Gallardo 
aliwa yacu i Muldong o i Antonio Reymundo pastul cu rugung damulag carin barangay Balutu

   Cacu eyo panintunan detang makawiling rima uling ing tutu na rugu ali ku sadiang poeta 
   dapot ening caorasan subukan kalbitan cula ding verso cung kalawangan selikut babo bangera

   Dapot bayu que umpisan ining kanakung poesia babie cu ing ka galangan kekayung sablang minuna 
durucu que ining kanuan at maniawad kung dispensa nung medyu sintunado la dening i apse cung rima

   Mecad darala na niti ining kakung kayanakan karetang iskuela ecu pu megaral 
nung sosobra la pu o caya cuculang icayu nang mutut o ganap king kakulangan.


1. 
 
 

kaku dacal lang mangutang madalas cucutnan dacu 
nung nanu ing maliliari metua na cung baintau 
ing manuc cung talisain icua nang menutu canu 
metua nia mu king culungan ebi tasang milulugru 5.  
 
 

atin pang buri cung buri iti eme abulusan 
balang ibili nang barug sasakat ya ngan a taram 
anti ya mong sawang bitin lalakaso ya katawan 
babo't lalam babarug ya anti ya mong asong mamulang
2. 
 
 

at ngarapa ding aliwa ing kanaku sasabian da 
ing kanakung talisain siguru binabae ya 
menga tangal ne kaliskis taid menga pacli nala 
eque lulub king sabungan ela lapit king sultara 6. 
 
 

nung wari sa king piloto aduang bitis mangambio ya 
babalisusu ya babo anti ya mong magmakinilya 
at nung lawan meng kalaban bigla mag atuc-atuc ya 
anti ya mong bibing likba magsalasalikadkad ya
3. 
 
 

era balu ing katutuan at tune kadahilanan 
nung bakit i talisain eque lulub king sabungan 
ecu buring masayang mu ing galing na at tepangan 
pota maglahi kung texas mica  sisi kung balulang  7. 
 
 

at nung ing panintunan mo ibili mu king santingan 
potang talacad ya iti makayama yang tangalan 
ketang matactac nang pungus kinang kinang ya bumbunan 
anti ya mong bucsingero laging handa sa labanan
4. 
 
 

uling ing tutu na nita pasalikut dalan cu ya  
caring king Angeles misan misan bubugnus ya 
king kasanting nang mamialung nung babo mipalawe ca 
banua migbaba ya wari anti niang butul saresa 8. 
 
 

tutu ala kang apintas king santing at gelingan na 
meting mu ing ecu buri at apipintas cu kaya  
kaibat na ning kayang laban medyo mangangayungkung ya 
atia mong paung pawikan iurung ne ing buntuc na.
ING DALAGANG PILIPINA 
nang:  Geoff de Guzman 
(submitted September 24, 2000)


1. 
 
 

Ibat king cayanacan cu king canacung camusmusan  
ing dalagang pilipina canacu neng paninapan  
anya mitanam king puso potang ing panaun datang 
ing dalagang pilipina king puso cu ya ing talan 6. 
 
 

At detang aliwa naman nung talagang e manicwa  
caretang maputi cule o caya caring baluga  
deta namang talasawang medyo mahilig mangapa  
dadalang tinapang tamban carela do pipilanta
2. 
 
 

Macayama yang tangalan king saya nang maria clara  
diprimera ya king hinhin king catawan masinup ya 
at potang lugud ya iti ing lugud na angga banua  
macanian keng aluguran ing dalagang pilipina  7. 
 
 

Ketang canacung panaquit anti la mong ortelano  
atin masanting a pupul atin namang ma tutongru  
ketang carelang gagawan mumusig naman alicu  
uling ali cu cabalwan ing dulu na ampon sepu
3. 
 
 

At linabas ing panaun icua cung migbaintau  
metung caring micasuerte king Canada mipainturu 
canita naman melagpac ing anggang capaniwalan cu  
king dalagang pilipinang kening salu sisinup cu 8. 
 
 

Deting cacung sinambitla mapilan-pilan la deti  
anung baquit kening puso milaco ya at miwale  
ing dalagang pilipina maria clara ning cacung bie  
king ugali ning dayuhan mekiabe at tinuqui ne
4. 
 
 

Nung munta ca king discojan carin tata aquit mula 
menaquit ca waring tucu king talic ning calawat na  
aguiang capatac mung hinhin ala nang mitagan caya  
maski atiu king arap mu nung muma ya mamaltuc pa  9. 
 
 

Potang magdili-dili cu cacung pibulebulayan  
king Dios ipanalangin cu magbalic pa sanang miyuman  
bayu ya muman mitacpan ketang aun ing catawan  
ing dalagang pilipina atangalan kepang misan.
5. 
 
 

Ania naman cadalasan ing bunga na bandang tauli  
calabas na ning pabanua nung asaganan me iti  
calung calung neng anac na culut baligtad ya labi  
tutulac ne king garitun ing anac nang alang daddy   
Poesya nang Tony Mercado Pena

ING AMANUNG SISUAN


1.  
 
 

Ecu ne calinguan ing amanung sisuan 
Cacu yang amana qng indung ibatan 
Cambe queng mibait queti qng masala 
Mabilug a yatu cacu yang isiwala. 5. 
 
 

Matda ya't macalinguan ing amanung sisuan  
Potang ing indung ibatan ene capampangan 
Anac a mibait susuan na aliwang amanu 
Tagalog, Bicol, Bisaya o caya Ilocano.
2.  
 
 

Ing amanung sisuan lenguaje yang ibat  
Caring nunung Astronesian ibat lipat dagat 
Libung banuang milabas manibat canitang 
Ing bancang maragul sinadsad yang pampang.  6.  
 
 

Macanian mu naman nung ing igpang ibatan 
Macatucnang ya qng aliwa at marayung lugar  
Tulac na ning bayung lenguaje ampon cultura 
Caring anac macalinguan ne ing amanung sisuan. 
3.  
 
 

Pampanga ya ing lagiu na ngeni ning balen 
Caring anac a bayung bait ya ing bayung belen 
Capampangan naman ing aus caring memalen 
O caya ing bansag carela yapin ing cabalen. 7.  
 
 

Caya aduan cu caring indu at igpang ibatan 
Qng marayung lugar a nula mipadpad 
Pangadi quecayu guinu cung capatad 
Caulan yeng matalic ing amanung sisuan.
4.  
 
 

Ing cacung cabalen caputol que at capatad 
Masqui pa nucarin cami ning suerte sinadsad 
Marayu man o malapit queti babo yatu 
Dayang capampangan micamal cang tutu.     
("Ing Amanung Sisuan" sinulat ne ning capatad yung mibait Sasmuan. I adapted the phrase "amana qng indung ibatan" which is reminescent of our folk song "Atin Cu Pung Singsing". "Ing bancang maragul" refers to the "barangay", a big wooden boat containing about 60 to 100 families availed by our migrant forefathers.)

ING BIBINGCA NANG CACA

1.  
 
 

Mascup pa ing silim bisa neng salubung  
        Magpalpatoc ne pu canacung pansabung  
        Matudtud cung intud agcatan neng ticdo  
        At yatiat neng masias bayu lunto ing aldo.  5.  
 
 

Santing na salicut qng balut nang bulung  
        Ban queta ing pali maglambat qng quilub  
        Malasang pagnasa carin sasalilung  
        At carin pa murin lugud macalucub.
2.  
 
 

Bayu que ibulus ing bancang paniacag  
        Para munta lati bayu ing mamunag  
        Ing maplas cung dungus minum yang salabat  
        At mangan bibingca quetang dalan lipat. 6.  
 
 

Ing bulung malutung potang yang mibuclat  
        Mibucaca ne ngan bibingca nang caca  
        Cacatmu yang grasya ing salat ning gamat 
        Talnan meng malambat mapaling bibingca.
3.  
 
 

Manenaya ne pu ing malugud cung caca  
        Caras miras carin mapaling bibingca  
        Caiquid-iquid na caniaman nang ticman  
        Lawen-lawen pa mu mitmu ne linamnam.  7.  
 
 

Bayu me bangalan mapaling bibingca  
        Mantiquilyang quiscus paburen mung magus  
        Queng mabanglung samyo ban queta sumyo ca  
        Pati na lagiu mu calinguan mung lubus.
4.  
 
 

Santing na salicut qng balut nang bulung  
        Ban queta ing pali maglambat qng quilub  
        Malasang pagnasa carin sasalilung  
        At carin pa murin lugud macalucub.  8.  
 
 

Cabang babagse cu papunta qng lati  
        Tamual-tamualan que bibingcang parati  
        Mababacnal na cu qng salpuc ning alun  
        Banca cung maragul ene bisang maun. 
NUCARIN CA MUNTA?

(This is inspired and paraphrased from a forwarded email message "Think It  Over".  A divorce from the prosaic or parochial topic of "palapat and      bibingca". The title, "Nucarin Ca Munta?" is an adaptation of  "Quo Vadis?".    The poem depicts a significant contest between man's material bequeaths versus his quest for the intangibles in life.  It also delineates how life's past glory is overwhelmed by the present gory (spelled without 'l') brought about by progress. It is not soul-soothing. It is rather soul-searching! A soliloquy for the reader to embark into an inner journey... towards his inmost sanctum!) 
 
1.  
 
 

icua mung mipunta marayu linimpad  
nanu ing paque mu minabut qng bulan  
ngening masaquit cang sumangid qng dalan  
caring siping bale maquidaup-palad! 5.  
 
 

qng mababang dulang bitis macatimpu  
lalam ning lamesa ngeni macatyat n'la  
ding sartin mung pingan besibas mu na la  
'nalilan mu na lang mababalbal platu!
2.  
 
 

icua mung miglacbe qng labuad malualas  
mismung pilubluban e me pa aluban  
bale mung maragul mansion ne queng guilas  
atin cayang lugud quilub macasimpan?  6. 
 

ing tipun mung bandi sobra na qng caban  
sana intindian mu potang muli naca  
e muna a bitbit munta qng cutcutan  
atin pang panaun maguing maganaca!
3.  
 
 

panulung mangamal ing quecang inuman  
e pa rin mipaldan saingsing masaquit  
mayap pa canitang ing bulung ning samat  
santing mu panamdam tapal ya qng canuan!  7.  
 
 

mequitid ca isip, meluwalas ca dalan  
meritac ca saya, meragul ca gastus  
matni ca balugbug qng cuscus balungus  
nucarin ca munta, mibalic qng bulan?
4.  
 
 

qng mababang dulang bitis macatimpu  
lalam ning lamesa ngeni macatyat n'la  
ding sartin mung pingan besibas mu na la  
'nalilan mu na lang mababalbal platu!   
ACDAC QNG GULUT



 

      Malalam ya sacsac ing bulus ning tandus 
     Acdac ya qng gulut taglus ya qng dungus 
     Cate ning wawa da pisuglung mung bagcus 
     Qng cuscus balungus eta na  mibugcus!
     Amanung belugse qng quecang capatad 
     Acdac ya qng gulut mamatad yang pusad 
     Apdu yang mapait ene agyung yacmul 
     Libung basung danum e macua queng mulmul!

     Mua mung selicut  'teme pa icutcut 
     Ban queta ing pulut ena micalumut 
     Mayumung pamiabe umpisa qng yamut 
     Eta ne pacluran, ala nang magbugnut!

     Eta ya aplusan ing balbas nang Judas 
     Basbas lugud caya meguing balasubas 
     Pequilibe pilac ing guewa nang ablas 
     Sagacgac ning acdac sobra ya qng caplas!

     Tara nang mirungut qng arap ning papag 
     Pagdamutan  tamu nanu man ing apag 
     Ditac mu ing anda, masqui alang banda 
     Tiltilan ta-ing lugud, ibie alang angga!

     Mequeni na abe,  ena ca maglumbe 
     Ing buclud ning baclad paquiapusan ta ne 
     Nung ating yang siwang queca tayang sulsian 
     Ban queta ding asan macatipun la ngan.


(A happy amalgam of what is parochial (baclad, asan, papag) and what is ideal (buclud, tipun, bugcus). Again, what brought about the "birth" of this poem from  my "pregnant" pen are words, ideas and images derived  from my k-list readings. Nung atin pung mipaquiac o caya sagacgac quening sinulat cu, sana pu ala namang mimua.  Ing paque cu, mitipun la ngan ding asan  quilub ning baclad, alang macaluwal, alang "prodigal".  Ya na sa!) 
  
  
SINTA QNG MUMUNANG PAMIQUIT 
(Love at First Sight)

     Sucdul ning pusu cu 'niang muna cang aquit 
     Masican queng duldul quinarug cu salu 
     Itang panamdam cu balu mu nung baquit 
     Uyung nang Cupido digpa ya-ing pulu!
     Ecu macatudtud, ecu macapangan 
     Mengaslac cu mata, tacde cu meyayat 
     Umpisa lang linto dacal a daliauat 
     Lupa cu anti yang camuting absican!

     Alus patingapun angga qng pagqueran 
     Ica ing laman na cacung panimanman 
     Ing cacung pangacu qng lagu mung tagle 
     Lagiu cu ibie que, sinup ca qng bale!

     Ing maimut a napun tutu neng pinacu 
     Bigla neng sinamsam canacung pangacu 
     Caibat picurus ding quecatang gamat 
     Miauat ing sinta minuling alamat!

     Ing lugud cu queca alang pamagbayu 
     Atiu ca canacu masqui ca marayu 
     Masqui aliuang bale queca ing misinup 
     Sulat mu't retratu quipcap co't quinupcup!

     Ing lugud cu queca qng biga lalagpas 
     Panenayan mucu ngeni mangacu ca 
     Potang ing inaua mapaclud ne bucas 
     Qng tutuquing bie panintunan daca! 
 

ING MATARAM A LARAM

 uling s'nabi mu camata cang bulawe 
 linawe cong mata mung macacalale 
 tutu pin pala ing mataram ca lawe 
 mupin  macawale la ampon macalele 
 metung macabaldug ya dane albugan 
 cadua macaucyat ya bandang aslagan!

 pepanualan mu cu matingcad ca bicas 
 caring quecang sulat pane macabigcas 
 patune pa mu rin quetang retratu mung 
 sayad ning palda mu anggang bukung-bukung 
 ngening miquit cata tutu cang mariquit 
 quecang butit pala ilang mididiquit!

 cacu sinabi mu kutis cang labanus 
 o caca, o caca  macalunus-lunus 
 e mu ne bubugnus ing taram ning laram 
 cacu yang a taruc dila mung malalam 
 kasing gaspang pala ning balat ning pasas 
 kutis mung mengalis atsaca memalas!

 pipilitan mu cung mamanican cusa 
 ban queta ipaquit quecang mariposa 
 libutad ning albug, carimlan at uran 
 penicuanan cung mucyat quecang eran 
 cabusni ning pasbul acua cung mebigla 
 quecang mariposa cambubulag ya pala!

(From my k-list readings,  ideas and images (bulawe, mariposa, cambubulag) have contributed a lot in writing this poem. A discerning reader will notice that besides the end rhymes, there is an evident internal rhyming rendering the lines sonorous or melodious. We call this onomatopoeia.)
  
      ING PALAPAT A MEPATPAT
 Metung cang tinubung tanaman danuman 
 Qng pampang ning ilug o dalan pasigan 
 Bunga mung malulut maniaman panaslam 
 Lalu na nung sigang canduli ing ulam.

 Malabung mung bulung ayup sasalilung 
 Qng pali ning aldo, qng patac ning uran 
 Macanian mu naman metung a manasan 
 Lalam ning lilim mu painaua ing calung.

 E cu no acapcap cumpul alitaptap 
 Masalang aslag da masanting sambulat 
 Antimong corona palibut palapat 
 Mitda nang lubusan ing carelang quislap.

 Ngeni nucarin ca e da ca acaquit 
 Mabilug a ilug ala nang palapat 
 Guisan nong pematpat taung alang sabal 
 Penangab na ca mu saca guewang sucal.

 Lubus cang meguisan aniang mugcang mucyat 
 Vulcan Pinatubo abu nang bubusuc 
 Minagus qng ilug saca menialucsuc 
 Pete neng impun mu ampo na ing uyat.

 Potang miagum la ring tau at vulcan 
 Dugpa ya ing alti qng lati at sacan 
 Ala nang mitagan nune sucal a lub 
 Pamanang malangi qng bucas a lungub.

(We are living witnesses that trees and birds (flora et fauna) are wantonly destroyed by acts of man and nature uncaring for Mother Earth's environ as well as our children's future.  Aliwa mu ring palapat at alitaptap ding mewala (o mawawala).  Certain traditional treasured societal values have been transgressed by modern culture. Atin pang mangading Orasyun (Angelus) ngene?)
  
      CARING MINULI NA 
      (A Halloween Offering) 
      by: Tony Mercado Peña 
 
      Mayap pa icayung minuli na napun 
      Ing catauan matbud mibudbud qng gabun 
      Caibat midaun ing butul qng aun 
      Ing Maupayang Gamat quecayu minaun.
      Macarirya cayu santing yu cabilian 
      Alang sasaingsing, oras e mirasnan 
      Bie alang angga quecayung pintalan 
      Benging madalumdum e yu ne dalanan.

      Saguli sindian que-ing candila qng baul 
      Qng arap ning altar lablab na cumaul 
      Ban queta aquit yu ing queti qng sulip. 
      Icaming melacuan acua yung a silip

      Pangaras yu lalam oini ing disnan yu 
      Macasiclaud la sisiguc mangadi 
      "Canan mi aldoldo ibie mu na ngeni" 
      boses gagaralgal quecaming licuan yu.

  
 
          ING ANGUS NING GABUN 
            (nang Tony Mercado Peña)
      Babie que queca mabie a catutuan 
      Nung buri meng aquit pinanari ning bie 
      Dumanas ca pa mung uran at carimlan 
      Caibat canita sumlag yang macule 
      Pinanari ning bie, masaplalang bale!
      Macanian mu naman bayu ca mebiasa 
      Tinicdo't linacad matulid a tacbang 
      gamit gamat-intud muna cang ginapang 
      bagya-bagya't tungal ditac migpatalan 
      mengasacab ca man e mu penamdaman!
      Atatandanan mu aniang mibait ca? 
      Quiac na cang quiac lalual qng masala 
      Matni mung pabalu e la migaganaca 
      Ding camaganac macapaligid queca 
      Macatiman la ngan gagagad la tula!
      Ing cabaligtaran yang tune malyari 
      Queti babo yatu potang maco na ca 
      Macatiman ca pang mamun caring sabla 
      Ding camaganacan magpaligid queca 
      Mangalbag la mata gagalgal la lua!
      Ing marimlang uran, macule pinanari 
      Gapang na ning intud, matulid a lacad 
      Quiac bayung bait, timan na ning mamun 
      Catutuan lang mabie dapat mamucadcad 
      Ban masaplala ing angus ning gabun! 
 
         BALIK ALIKABUK 
     (nang Tony Mercado Peña) 
  
     keti babo yatu nanu mang milukluk 
     dumalan, lumabas anti mo ing asuk 
     lunto mu saguli at sulapo kaybat 
     ipayid ning angin king labwad kumalat. 
  
     ing asuk a meko, kusa na ping likuan 
     mitagan king gabun, mibabayang bican 
     pero maski ining mapaling kalabkab 
     e mu rin maglambat ing talab ning lablab. 
  
     mabilis yang dimla ing bayang mitagan 
     penandit mung bagya lubus yang magisan 
     nung nu ya menibat merapat nang napun 
     balik alikabuk king asbuk ning gabun. 
  
     asuk yang minusuk, kislap nya ning kildap 
     ningas yang kapingas, kurap nya ning irap 
     aslag yang melaglag, kapunti yang batu 
     ing pamanuknang na ning tau king yatu. 
 

     All the things in this world go by like smoke... just passing through, transitory, ephemeral and 
     what is left are the embers which will give way to ashes and finally to dust where it came from.
  
     Ashes to ashes, dust to dust! 
  
  
            ING MENATBUS 
     (nang Tony Mercado Peña) 
  
     ining Anak karpinteru maranun neng likwan 
     ing bubungan na ning bale king balen nang tibwan 
     megaral, mengaral mangalalam a kabyasnan 
     pekipatas karing pantas ing Tune Kaharyan 
     oyni ing taung-Ginu, kekatamu menatbus! 
  
     guyud-guyud neng paukyat ing Krus mitmung bayat 
     king pago linto laman, katawang butul-balat 
     king dalan bikual-bikual, king burul ning Golgota 
     king Indu, "Babae, lawen me’ing Anak mu!" ngana 
     oyni ing taung-Ginu, kekatamu menatbus! 
  
     ding libu-libung sugat, pematbat pemangalus 
     ing bugtung akdak tandus lalam pusu tinaglus 
     koronang suksuk aroma king bikal binugkus 
     ing dayang minagus king lupa nang makalunus 
     oyni ing taung-Ginu, kekatamu menatbus! 
  
     gatpanapun inyang mapaklud ne ing inawa 
     maung gabun sinalud na’t ninum ing uran-lwa 
     nalduk na ing siguk da ring malimum kaladwa 
     kaybat mukyat neng muli datang na’ing bayung banwa 
     oyni ing taung-Ginu, kekatamu menatbus! 
 
     Inspired by the Pascal Mystery, this poem recaptures the passion, death and resurrection of Christ.
 
Poesya nang Ernie Turla

 ING MANUC NANG PEDRO

1. 
 

Malutu ya palung ing manuc nang Pedro  
 Anti ya mong helmet masias a sombrero!  
 Buangis ya queng camua mabagsic ya tiru  
 Texas yang matapang pa quesa queng toro!   6. 
 

Bulbul nang quiquintab magalsa qng tundun  
 Saguisag ning sabic queng pamaquisabung  
 Atras-abante ya queng pamamalabat  
 Catawan ning metung lalasa ya balat! 
2. 
 

Queng bisyu ning cayang sugarul a amu  
 Queng apis, masahi, mesese yang ustu  
 Bayu ya mibulus mipractis ya pamu  
 Qng sucal Angeles caretang labuyu!   7. 
 

Queng lacas na't dagul e bisang cucurul  
 Alang patugut ing cayang pamanyapul  
 Masican yang dascul, dumali't mamomba  
 Aguiang durucal ne rungus queng lilyu na! 
3. 
 

 'Niang prumeru neng lon ing cayang quelaban  
 Agad neng detangan ning guiam queng bacbacan  
 Layun neng lepitan para atingiran  
 At caibat canita na ne segudsuran.   8. 
 

Anti yang ubingan sicsac queng camandag  
 Ustung tuctucan ne dacal ing mabalag  
 Agad talab iti queng cayang abihag  
 Manasaquit yang tal lumbag niang banayad. 
4. 
 

Ala neng sicasu queng pali na buntuc  
 Masias yang sagupa, lisic yang maniapuc  
 Sucdu-sucdu ya queng cayang pamanyigpo  
 Pablasang liamadu ya nang yang magbabo.  9. 
 

Ing taring gaganu nang misna qng taram  
 Lalsut yang malalam neng tutud yang laman  
 At nung qng ebun ne iti atamacnan  
 Magus ya calaru't matda panimanman! 
5. 
 

Ari ya mo wari caniting penandit  
 E me ayaguanta e bisang paigpit  
 Maticdi ya bicas, caya ngan ing mandu  
 Tatapang yang lacuas queng balang segundu.   10. 
 

Caraniwan mu-iti queng bie sabungero  
 Bista ma't mesambut e luncut y Pedro  
 Tatio agad ya ring myuman macasali  
 Para pamalipi at pagpintacasi!
ING MANASAN


1. 
 

Aruy caracal dang mesalap a asan  
Queng pamanyilo cung baclad qng cailugan  
Balamu mamwisan nacu namang plaisdan  
Quinasna ya-ing banca maibug neng matiab man! 5. 
 

Potang miras nacung sanlad queng pantalan  
Pasasalubung la reng tau queng sacan  
Atin la ngang lata, bacyung ampong igu 
Para pilulanan ding taung maglacu. 
2. 
 

Aguiang saguli mu painawa cung ditac  
Queng paco, lele ring sasa at palapat  
Gawan queng ulunan ing cacung salicap  
Bistat malanam ya bau careng apap.  6. 
 

Cabud medispacha ngan ing cacung dala  
At mecapiabling maracal a cualta  
Sali cung tinape, ebun, gatas, abias,  
Gule, babi, prutas, bawang at sibuyas.
3. 
 

At cabang panayan cung dagul ing danum  
A quinati napun, ngeni naman susun  
Milup cu pang cape ban e mipatudtud  
Malaut mu rin ing pulayan ning pugpug.  7. 
 

Uling macanian mu pin ing bie qng lati  
Pisali mong asan ban ating panyali  
Potang cabalic mu magdala naca man  
Quetang ala carin a quecang cailangan.
4. 
 

Casilip ning munag, saquen cu ne-ing banca  
Dulung co reng asan, paro at talanca,  
Ema at licauc, ulang ampong sugpu  
A pipaten-paten da reng taung manangu.    
(The above poem was inspired by the barrio of Lambiqui in Lubao, Pampanga, P.I.  which is 
     located in the delta region where fishing is the main livelihood of the people.)

 ING MEMORIA

Atin cung pibandian a mal / acung dili ing manaquit  
Alahas yang macasimpan / queng caban ning cacung isip  
Indat buri queng abatyo / buclat quia mu ing tacap na  
At sumilip itang tindag / a manatad queng ligaya
Bista't magulut nang bina / queng agus na ning panaun  
Ing aranasan cu queng bie / a queng pusu pa mandatun  
Magpiac cu mung mataimic / at taimtim cung magdulap  
At saguiwang magpabalic / ing samyu ning quetang abac
Ing talas ning cacung gamit / a sisinag quetang napun  
Dalise pa queng malino / a talagang alang alun  
Bastat cabud micadiwa / cung bisitan ing nanu man  
Deng larawan a seguip na / ning utac cu lunto la ngan
Ing memoria masilbi ya / careng malasuerti queng bie  
Gagamitan deng paglimbang / deng maluncut pamibie-bie  
Piac dala mu reng mata ra't / paratangan ing milabas  
Nung masanting, ligaya la / at mie myuman queng camasmas

 
ING UYUNG AT ING CANTA
 Bignus que ing uyung / ibat queng pana cu 
 Sinalitsit yayti / e cu siguradu 
 Nung nu ya miparas / uling queng bilis na 
 E re icuang tiquian /  asipat ding mata!
 At migtumaila cung  /  lawiwi queng angin 
 Miglayag ya iti / e cu mu apansin 
 Nung nu ya sinanlad / uling ninu wari 
 Ing matalas mata / queng dalit mituqui?

 Linuat ing panaun / at iquit que'ing uyung 
 Macatasac ya pang / macutcut queng dutung 
 At ing namang cantang / cacung pagdulapan 
 Iquit que queng pusu / na ning caluguran! 
 

MAMIPI CA, SASACLU CU
 Ca bang ica mamipi ca,/ acu naman sasaclu cu 
 Carin queta lele cantu / nung nu carin ating gripu 
 E bali nung bicual-bicual / ing canacung daralanan 
 Basta't dasnan daca sana / magpiesta cu pilubluban.
 Bista't acatmu cu no ngan / oya, batia at tapayan 
 At queng pitac cu na yugse / neng ala nang pilulanan 
 Magprisigui cu pa muring / sasaclu at e tutucnang 
 Uling cabud aquit daca / ing pawas cu e mesayang.

 Titibuc yang alang patna / pusu cu e mipaindatun 
 Ustung queng cang arapan cu / cabang bobomba cung danum 
 Uling malamarine cu / at ica man mahinhin ca 
 Macagyu mu queng sasaclu / at mamipi'ing daraptan ta.

 Macagyu mu queng titiman / ing quecata mamilatan 
 Pablasanang cayanacan / pa ing bili, miquelangan 
 Wari't ala pa queng lub cu / yang didiga at gagale 
 Ania iniang magcasal ca / ing canacung lua mengale.

 Maluat na rin ita ngeni / pareu tanang 'ting apu 
 Pero e cu acalinguan / mitanam queng cacung pusu 
 Queng macuyad a salita / pagtapat cu ngeni queca 
 Sana abalic cu'ing napun / ba cung myuman lumigaya! 
  
 

 PARA QUENG MACALAUT A CALUGURAN

 Indat apipiunab cung / obat quen ca at queni cu, 
 Micanlaut cata puestu / queng leparan na ning yatu, 
 Cabud nia luncut ing pusu / mamagmalun a masolu 
 At ing busilac a biga / maguing lulam ya queng lua cu.
 Ustung acaquit co queni / aldo-aldo reng aliwa 
 Susuat na ning quening lub cu / nga cung sasabi, "Ot caya 
 Maralas co pang acaquit / e co man balung bitasa, 
 Samantalang ing mimiral / queng cacung lub ya ing ala!

 Map na mu pin ating "e-mail" / a quecata mamilatan 
 Babie limbang queng nung ali / maluncut sa ing panamdam. 
 Queti sulip alang mas mal / alang bague macapaldan 
 Nune reng taung malugud / a ausan tang caluguran. 
 


(In The Garden Of The Tiger can be taken either literally or figuratively. For in any place where there 
     is fear of danger lurks a tiger. The poet used the tiger to represent danger, and the garden, to 
     represent any alluring paradise where one should not dare tread. The two poems just tell the same 
     story, and the writer probably wrote them at different times. BTW does anyone remember William 
     Blake's Tiger, Tiger burning bright, in the forest of the night.... Lucy Galang)


  
 
                                                       QUENG ARDIN NING TIGRI
     Queng ardin ning tigri / nung nu matanaman 
     Queng busal na nitang / maberding caquewan 
     Lislis mu ing bulung / a caya papampan 
     Macapangaligquig / quecang atingiran
     Manaquit cang mabie / a gulis-gulisan 
     Tanda ning piligru / at ning camatayan 
     Asilip mu'ing buangis / a caya sisimpan 
     Careng mataram nang / cucu ampong ipan

     Lacuas na pa potang / asque yang danupan 
     At maintun yang mabie / laman a laclacan 
     Macalunus-lunus / ya'ing cayang atiempuan 
     Pacabsian neng ustu / queng cayang catawan

     Cabud mebalag ing / silim ning cabengian 
     Adua lang mata reng / queng dulum quiquinang 
     Apat la reng bitis / gugulung queng canan 
     Matilus lang patsit / deng sabic maniagpang

     Ing ardin a berdi / maguing malutu ya 
     Queng daya ring mabie / ing tigri pete na 
     Ania e ca lulub / sayang ca rugu bie 
     Queng ardin ning tigri / mete ing tagumpe 
 

     QUENG ARDIN DING TIGRI

     Queng ardin ding tigri / e ca bisu-bisu 
     Ba cang queng / piligru ali mipasubu 
     Pangilagan mu lang / tigri acatabnu 
     Ania angang binit / lisia cang parayu
     Misan linislis cu / ing bulung ding saguin 
     Asilipan cu la / reng carelang cuting 
     Sususu la quetang / inda rang matudtud 
     Migpaltitica cung / minatras na cabud

     Buangis la ichura / sidsad la queng bangis 
     E mu la alelen / pilmi cang maquinis 
     Patsit dang matilus / patia sigpang daca 
     Nanu pang gawan mu / para mitacas ca?

     'Nia nung e ca bisang / gawan dang abacan 
     Deng tigri lacuas na / tague lang danupan 
     Eca lapit-lapit / at e ca papaquit 
     Misan daca dacma / ditac mung penandit

     Uling alang ligtas / calub mu teya me 
     Ing bie mung daralan / anti me mong pamie 
     Ania iwasan me / ing ardin ding tigri 
     E mu na pangangas / matapang cang dili. 
 

     DENG BURUNG TALANCA

     Dacal na cu ticman / queng mialiwang ulam 
     Lacuas na queng canan / "lutung Kapampangan". 
     Pero alang lagpas / queng cacung atacman 
     Pa quesa queng burung / talanca queng niaman!
     Macapagmulala,/ ing pecamaniaman 
     E ya man linutu / queng curan at calang 
     E ya man piritu, / linaga o ningnang 
     Dapot queng linamnam / number one yang ulam

     Basta't asinan mu / la mu reng talanca 
     At ibili mo queng / metung a balanga 
     Caibat tacpan mula / balang e tumacas 
     At panayan mulang / lambut queng cabucas.

     Potang canan mu no / reng burung areti 
     Mamili ca careng / talancang babai 
     Uling deti ilang / sidsad queng cataba 
     Potang pusit mula / mangayat ca wawa.

     At canini co pa / mu talagang buri 
     Deng pisit talanca / yambula queng nasi 
     Alang calamunding, / aslam o nanu pa 
     Ala mang tiltilan - sacdal ne queng lasa! 
 

 QUENG API NING PAMISULU 
              by Ernie C. Turla

 Dagdagan yu ban lumambat / mitatau ing panangab 
 Queng api ning pamisulu / macacentru que libutad 
 E ta mu sa papaburen / maguing dapug namu iti 
 Uling capalipalian pa / ing macalud ngening bengi

 E ta ya sa paningningan / panatilian ta'ing calabcab 
 Tabi tamu iting dimlang / sasalaque anting atab 
 Ban ing pali na ning diwa / magparayo queng caladua 
 At miguising caring malda / careng anac at mangatua

 Discursu ta'ing calinangan / careng tipun tang poecia 
 Careng curirung abasa / o ayalben a cumidia 
 Careng sarsuela nang Soto / careng pulosa't basultu 
 Penimunan nang Manacmul / at sindu nang Totoy Batu

 Mipaglibe tamung biru / e mu macapanandaman 
 Mipanula tamung bugtung / anti ustung bulaclacan 
 Samantala mimilup tang / tsuclating mapali-pali 
 A mebati queng batirul / at macaguiam anting dati

 Ing mag-camping macawili / at metung neng sancan ini 
 Campfire a paliguan da / reng boy scout ilig da'iti 
 Lumual maglibut marayu / nung nu ing angin a prescu 
 Asangap da at mipasno / la panamdam pihung-pihu

 Pero ing pam'yabe-abe / lalto ngeni quecatamu 
 At ing tulang abibie na / misusulit anting premyu 
 Samantalan ya'ing penandit / magmasaya tamung bina 
 Ing lubus pamica'intindi / queng anti'iti ya macucua

 Macaporma tang mabilug / circulo tang mayayaquit 
 Careng batwin a que babo / durungdung at magumasid 
 Pupugayan da ing lalto / pamisasanmetung tamu 
 Ing bulan man titiman yang  / anting ambrosia queng yumu

 Potang matatda na'ing api / at bisa tanang painawa 
 Ticdo tang macapatulug / gamat tamu sable tala 
 Queng pago ring cayagape / taid-taid tang magcanta 
 Caibat layun tang pasilub / careng bale tamung tolda 
  
DALAGA

Timan:
     King pusung magayut timan ning dalaga
     Gigising king isip, pasibul ligaya,
     Makayamang waga na ning pamiyaga,
     Ing marimlang diwa yambi na king baya.

                                           Lua:
                                               Matibe kalasag, malaguang paniambut
                                               ing lua ning dalaga king pusung malambut,
                                               King lunus ning tau nung ya nang mamaus
                                               Busal ning panamdam agad malalaus.

                                           Awad:
                                                Dinan mukung timan nung mete ku diwa
                                                Ing kule ning yatu ban miuman sagiwa,
                                                Nung masisilab ku king api naning mua
                                                Aplakan mu sana king kapatak mung lua!
PARANGAL
     King aldo kebaitan ning Rev. P. Quirino Canilao

     Kawal nang Bathala
King yatu ding banal misapuak kang tula
     Ban dinan mong sala
Ding taung alang Dios mabibie mistula.

     Tune kabanalan
A keka likuan nang Jesucristo tang nuan
     Dinan ming dangalan
Bamung a ganap ing ligaya't kanuanan.

     Ing lamak ming lubus
King aldo mung beitan makalma't matutus
     Lugud keng tibubus
King Mayupayang Dios at Apulung Utus.

     Banal, luid ka sana!
Ban midiwa kapa tigtigan lang Lira,
     Ing sabing a mana
Pakalingkingan king dalit Panday Pira.

AWAD
Qng aldo mung beitan.

Dalung nang maglunus ning cacung caladua
Qng siduan mung pusu manintun ligaya,
Ing tula qng bie cung daraya qng dusa
Alilan mung timan - ibuclat meng banua.

                                           Maniawad cu keca qng awad ning banal
                                           Ing cacung panata pamalsintang sacdal,
                                           Lugud mu qng bie cu matindag neng aral
                                           Ning pusung mamaus qng mayap mung asal.

                                           Dinan mucu sana at keca yang ibie
                                           Ing aduan nang limus ning maglunus cung bie,
                                           Isinup ke busal ning banal a pake
                                           At gawan vendetta qng canacung bangke.

                                           Nung lasun qng lub mu ing aduan cu keca
                                           Ala cung sicanan ban pilitan daca-
                                           Mibata cung kikiac angga qng wacas na
                                           Ning kecang caymutan qng cacung inawa...!

                                           Dapot ing lugud cu keca e cumupas
                                           Anga qng aun ning daratang pang bucas,
                                           Qng ubud ning pusu malacuan ing bacas
                                           Ning catapatan ning pamalsintang wagas.

                                           Lalon da na ca mu - cabang mabibye cu
                                           Nung iti ya na mu ing tauling daptan cu,
                                           E balang lumipas panaun qng bie cu
                                           Nung acakit daca atin cu pang yatu.

PAMAGTAPAT
                     Cang Angeling

E cu sana sabyan keca ing tapat cung capalsintan
Uling tatacut cung kecang piragli mung pagcamalian,
Inya kening cacung pusu kitcut cu qng calihiman
Kilub na ning panau'na ning milisyang capanualan.

                                          Tatacut cung nung mimua ca ing kecatang pamilapit
                                          Ibaldug mu qng aun na ning calma cung magcasakit,
                                          Dapot keting pibata cu caring dacal a penandit
                                          Ining pusung malilinglang tatangis yang maginakit.

                                          Mesala cu panimanman at canacung apibule
                                          Qng sariling ligaya cu acu mismung macamate,
                                          Inya aduan cu sa keca, nung ing lugud cung dalise
                                          E mu dinan capansingan, ibilang muna cung mete.

                                         Milalu ca cayanacan! Yang metung pang genaca cu,
                                         Dapot ining cacung pusu mabilug yang binihag mu,
                                         Canyang kecang cabayangnan carin cu lalung kinau
                                         Uling iti yang waga na ning malinis mu pang yatu.

                                         Bisa cung mye maligaya at mica malagung bucas
                                         Inya ing capicacunuan sepula cung micacamas,
                                         Inya nung paniwalan mu ing lugud cu't sintang wagas
                                         Alang sala kening bie cu ligaya cu anggang wacas.   

                                         BALU CU

balu cung balu mu inya bisa cung mye
uling ating tula qng yatu ring mabye, 
nung atin mang lungcut at luang sasagese
caybat ing salisi ligayang macule;
uling ing maralas pilatan ning lumbe
cabud na misapuac ing gintung tagumpe,
                                          inya qng cayaryan ding taung miwale
                                          tatacut cung lungub, - tatacut cung mate.

                                          dapot kening bye cu, qng bye cung malungcut,
                                          e pa mirin sepu ing at dusang bibecut,
                                          ing caplas ning sakit lacuas pang mangutcut
                                          lalam na ning pusung maybug nang maruut;
                                          balu cu caniting cabyayan cung gutgut
                                          ing macapasari ing pusu mung maymut
                                          uling ing pakibat a canacung imbut
                                          qng silim ning calma carin mu selicut.

                                          balu cung matutus agyang macanyan cu
                                          lalcas pa ing tula busal ning pusu mu,
                                          balu cung nanu man ing miras canacu
                                          qng bye mung daralan e mu cu sicasu;
                                          baket balu cu nang magmatas ca cacu
                                          palsintan daca rin qng sintang masolu-
                                          ing cacung dalangin lacuas pang yuyubu,
                                          at ing pacamal cu lalu pang babanglu . . . !

                                          balu cung balu mu, kecatang cabaluan,
                                          ing caplas ning lugmang canacung cacamtan, 
                                          lubas qng ligaya ing cacung cabyayan,
                                          maputla la cule aldo cung panayan;
                                          dapot balu cu mang atin cang ketasan
                                          lacuas titibe ing casalpantayanan 
                                          caring aldo bucas ing cacung tagimpan
                                          cayabe nang sunlag ning masalang bulan.

                                          sabado de gloria
                                          magalang, capampangan

QNG ALDO MUNG QUEBAITAN TUNING
A labi nang adua ning bulan a mimiral
Tuning: Begut na ning amiam
             Mabanglu't malambing;
             dalit da ding ayup
             marle at matarling;
             Aslag dang masilang
             matindag a batuin
             Aldo mung quebaitan
             pawa rang niningning.

             Banglu ding rosas,
             jasmin at magnolia
             banglung cabas alia
             sasalimuyac da,
             maningning quislap na
             mutiya ning alaya,
             anting durucu la
             quing "Fiesta" mung maula.

              Masamiu nang timan
              Niang cayaldawan,
              A quesapuacan mung
              Mipnung caligayan, 
              Pecagalang cu yang
              Antimong sasamban
              Ya mung aparangal
              Aldo mung beitan.
               
              Ania e malyaring
              acu magpabaya
              Queting aldo iting
              a mipnu qng saya
              bista't man musmus mu
              damutan mu sana
              ing dulut cung yangpang
              bulaclac ning tula.

              Lirio't sampaguitas
              ila sang buri cung
              qng batal isabit
              a ibie sa rugu,
              dapot neng cucupas
              masamiu rang banglu,
              Ania eco ibie
              aliuang yain cu.

              Tula, ligaya ngan
              yang queca cu yampang,
              at yauad qng banua
              luid: bie mung marangal;
              at nuan cang matula
              babo ning candungan
              nung nu manatili
              sablang caligayan
              at iti sang nais
              queca datilingan.

               
